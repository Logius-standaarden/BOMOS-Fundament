# BOMOS gebruiken

Hoe kan BOMOS ingezet worden? Er zijn verschillende mogelijkheden:

1. Als hulpmiddel voor verdere ontwikkeling van beheerorganisaties
2. Als achtergrondinformatie ter inspiratie
3. Als spiegel voor het huidige beheerproces

## BOMOS als hulpmiddel voor verdere ontwikkeling van de beheerorganisaties

De belangrijkste toepassing van BOMOS is als hulpmiddel voor de
verdere ontwikkeling van beheerorganisaties. Veel beheerorganisaties
komen voort uit een initieel project of programma. Soms is dit
gekoppeld aan een bepaalde voorziening. Het beheer van de standaard
kan dan een afhankelijkheid hebben met het operationele beheer van die
voorziening. Om de standaard breder te kunnen inzetten zijn dan nadere
afwegingen nodig. BOMOS helpt daarbij.

Een andere toepassing is de inrichting van een geheel nieuwe
beheerorganisatie. Als organisaties er voor kiezen om in een sector
een standaard af te spreken dan ontkomt men er niet aan om naast
inhoudelijke ook financiële en beheersmatige afspraken te
maken. BOMOS vormt dan een leidraad waarmee die afspraken gemaakt
kunnen worden.

Er zijn een aantal mogelijkheden:

1. Is er al een standaard?
   Soms is er nog geen standaard, maar moet deze nog ontwikkeld
   worden. In het hoofdstuk operationeel beheer wordt ingegaan op het
   verzamelen van de juiste wensen voor en eisen aan de
   standaard. Vervolgens kan de brug worden geslagen naar het
   beheerproces.

2. Inrichting van het beheerproces
   Dit begint met het bepalen van de scope van het beheerproces:
   waarvoor moet het beheerproces worden ingericht? Voor het beheer
   van één standaard of van meerdere standaarden? Aan de hand
   daarvan kan met BOMOS een keuze worden gemaakt op het gebied van de
   beheeractiviteiten (strategisch, tactisch, operationeel) en
   ondersteunende activiteiten. Niet alleen kan met BOMOS bewust
   gekozen worden voor het wel of niet inrichten van bepaalde
   beheeractiviteiten, maar ook zijn er hints en tips voor de
   inrichting zelf.

3. Is er al een beheerorganisatie ingericht?
   Vaak is er al een vorm van beheer ingericht. Dan kan BOMOS worden
   gebruikt om te controleren of alle activiteiten nog voldoen, of dat
   er naast operationele ook strategische en tactische activiteiten
   opgepakt kunnen worden. Daarnaast kan BOMOS dienen om de openheid
   van het proces te verbeteren.

4. Aanpak van specifieke problemen

   Vaak zijn er specifieke problemen. BOMOS kan ook voor maatwerk worden ingezet om op basis van best practices en referentiemodellen verbeteringen door te voeren in zaken als:  
   * Kwaliteit: hoe kan de kwaliteit van een standaard gemeten en verbeterd worden?
   * Adoptie: hoe kan de adoptie van een standaard worden versneld? Welke middelen kunnen daarvoor worden ingezet?
   * Financiën: hoe kan het financiële model van een beheerorganisatie worden verbeterd, bijvoorbeeld bij teruglopende financiering of veranderde wensen?
   * Validatie en certificering: hoe kan worden getoetst dat implementaties van een standaard voldoen aan de gestelde specificaties? Welke mogelijkheden zijn er?

<aside class="example" title="Geo-standaarden">
In Nederland ontwikkelt en beheert Geonovum de basis geo-standaarden. 
De geo-standaarden zijn opgenomen in de pas-toe-of-leg-uit-lijst van het 
Forum Standaardisatie, waarvoor wij in 2014 het predicaat uitstekend beheer 
ontvingen, mede omdat wij de geo-standaarden beheren conform 
BOMOS. Geo-standaarden zorgen ervoor dat we geo-informatie digitaal kunnen 
uitwisselen en (her-) gebruiken in verschillende softwarepakketten en 
voor verschillende doeleinden. Er zijn generieke standaarden die 
basisfunctionaliteiten als 'zoeken' en 'presenteren' mogelijk maken. 
Daarnaast zijn er standaarden die zich richten op het betekenisvol kunnen 
uitwisselen van gegevens, vaak binnen een bepaalde sector. De systematiek 
van BOMOS passen toe voor zowel de generieke geo-standaarden met een 
beheerplan en wijzigingsprotocol als voor de specifieke domeinstandaarden.  
</aside>

<aside class="example" title="De Thesaurus en Ontologie voor OverheidsInformatie">
TOOI (Thesaurus en Ontologie voor OverheidsInformatie) is een model van de informatie die gepubliceerd wordt door alle organisaties binnen de Nederlandse overheid. Met behulp van het TOOI-model kan die informatie in samenhang vindbaar gemaakt worden over organisaties en informatiesystemen heen.

Het TOOI-beheerplan beschrijft hoe de specificaties van TOOI worden beheerd. Het omvat zowel de beheerorganisatie als het huishoudelijk reglement. Het beheerplan TOOI is opgezet volgens de principes uit BOMOS. De invulling van de 5 thema’s uit BOMOS (Strategie, Tactiek, Operationeel, Implementatie Ondersteuning en Communicatie) zijn uitgebreid beschreven op de [website](https://standaarden.overheid.nl/tooi/beheerplan).
</aside>

## BOMOS als achtergrondinformatie ter inspiratie

BOMOS kan goed gebruikt worden als achtergrondinformatie voor
bijvoorbeeld opdrachtgevers van standaarden. Het BOMOS Model is
hiervoor ontwikkeld en legt een basis. Kennis over het beheer van
standaarden is essentieel voor een ieder betrokken bij
standaardisatie.

In het verdiepende deel worden oplossingen geschetst waarbij de
praktijk centraal staat: waar mogelijk is met behulp van voorbeelden
aangegeven wat de acceptatie van de oplossing in de praktijk is, welke
standaardisatieorganisaties daar ervaring mee hebben, en welke
adviezen daarbij horen. Oftewel: waardevolle achtergrondinformatie
over praktijksituaties.

Samen zijn deze twee delen de basis van BOMOS, en inspirerende
achtergrondinformatie.  Een ander voorbeeld is het gebruik van BOMOS
als middel voor bestuurders en beleidsmakers om aan te geven wat
openheid van standaarden nu concreet inhoudt. Ook wordt BOMOS gebruikt
als "taal" om eenduidig over het beheer van standaarden te kunnen
praten.

## BOMOS als spiegel voor het huidige beheerproces

Diverse organisaties gebruiken BOMOS als onderlegger of zelfs als
richtlijn voor het beheer van hun (open) standaard. Andere
organisaties gebruiken BOMOS als globale checklist en als inhoudelijke
verantwoording voor bepaalde keuzes. Echter BOMOS is niet
normatief. Dat kan ook niet want de inrichting van het beheer van
standaarden is in hoge mate situatieafhankelijk.

Toch is wel conformiteit met BOMOS mogelijk. **De beheerorganisatie
werkt conform BOMOS als er een beheerdocument is gepubliceerd waarin
de invulling van alle onderdelen uit het BOMOS Activiteitendiagram
(het Beheer- en Ontwikkelmodel) zijn beschreven.**

Voor specifieke situaties zijn wel in meer details eisen/toetsen te
definieren per BOMOS activiteit, maar deze behoren niet tot het
fundament van BOMOS vanwege dat ze niet voor alle BOMOS gebruikers
relevant hoeven te zijn.

Overigens als de beheerorganisatie conform BOMOS werkt, dan wil dat
niet automatisch zeggen dat de standaard daarmee ook voldoet aan de
criteria voor de pas-toe of leg-uit lijst van standaarden van de
overheid. Echter het is wel te prefereren dat aangemelde standaarden
conform BOMOS werken, en daarnaast speciale aandacht schenken aan de
hoofdstukken rond de ontwikkel-beheer organisatie, openheid, het
operationele proces, en de financiële structuur.

Taalkundig betekent het woord "Standaard", vaak in de trend van
vastgesteld of met elkaar afgesproken. In die context concluderen we
dat BOMOS een standaard is. Een standaard voor (het ontwikkelen en
beheren van) standaarden.
