# Inleiding

We starten met een woord van dank, en zullen vervolgens de BOMOS
"Geboden" presenteren, waarin veel uit BOMOS in samen komt. De
structuur van BOMOS wordt toegelicht, om daarna uitgebreid het Beheer-
en Ontwikkelmodel te introduceren, wat afgesloten wordt met een
overzicht van onderwerpen die in [BOMOS Deel 2: De
Verdieping](https://logius-standaarden.github.io/BOMOS-Verdieping)
terugkomen.

## Woord van dank

Al in 2006 werd er aan voorlopers van BOMOS gewerkt, maar het duurde
tot 2009 voordat de eerste publicatie van BOMOS het levenslicht zag,
met de kenmerkende activiteitenplaat. Dus hoe je ook telt, BOMOS
bestaat inmiddels meer dan 10 jaar.

Er zijn inmiddels al vele werkgroepen betrokkenen geweest die in de
loop der jaren aan BOMOS hebben bijgedragen. Een mooie ontwikkeling,
die eigenlijk ook de essentie van BOMOS benadrukken: Van en Voor de
standaardisatiepraktijk. BOMOS als inspiratie voor in de
standaardisatie praktijk, en dat gebruik leidt ongetwijfeld tot nieuwe
ervaringen en behoeftes die ook weer verwerkt kunnen worden in
BOMOS. Het heeft ook geleidt tot verschillende versies en variaties
van BOMOS, wat het gebruik niet makkelijker maakt.

![xkcd comic about competing standards](images/xkcd_standards.png "Strip over standaarden")

In de beroemde strip denkt men het teveel standaarden op te lossen
door het introduceren van een nieuwe standaard die alle anderen
standaarden zou moeten vervangen. Echter het eindresultaat is alleen
een extra standaard toegevoegd. Met BOMOS hebben we dezelfde intentie,
maar hopen we toch echt op een ander resultaat: 1 BOMOS als startpunt
voor iedereen.

Eind 2018 organiseerde Logius een sessie rond het gebruik van BOMOS;
een inspirerende sessie met zo’n 40 deelnemers, die zo’n 30
verschillende organisaties representeerde die allen BOMOS (in meer of
mindere mate) gebruikte. Als wens kwam naar voren om deze nieuwe
versie te maken….maar ja, wie gaat dat dan doen? Wij staken de hand
op, en zijn aan de slag gegaan, met als doel niet om veel aan BOMOS te
veranderen, maar om deze ene integraal nieuwe versie te maken, die al
het andere vervangt, en daarnaast een toets op actualiteit heeft
gehad; immers de standaardisatie wereld heeft niet stilgestaan.

De tijd zal het leren of wij wel succesvol het eerdere werk hebben
vervangen met deze versie, of dat wij ook gewoon in de valkuil zijn
getrapt.

Erwin Folmer & Gül Işik & Edwin Wisse
Maart 2022

## De 13 BOMOS "geboden"

1. “Een standaard die niet beheerd wordt is geen standaard!”
2. “Het is nooit te vroeg om de mogelijkheden voor het beheer van
    de standaard te onderzoeken.”
3. “Een standaard ontwikkelen en beheren is geen tijdelijk project,
    waardoor projectfinanciering geen geschikte financieringsbron is.”
4. “Een standaard ontwikkelen en beheren is een situationeel proces,
    en kan daardoor voor elke standaard anders ingevuld zijn.”
5. “Een standaard is nooit af!”
6. “De openheid van de standaard wordt volledig bepaald door de
    inrichting van ontwikkel en beheerproces.”
7. “Een duurzame standaard wil zeggen open en beheerd.”
8. “Het lelijke van standaarden is dat er al zoveel zijn; hergebruik
    is cruciaal (geinspireerd door Professor Tanenbaum:"The nice thing
    about standards is that you have so many to choose from".”
9. “Het beheren van standaarden kent veel overeenkomsten met andere
    _artefacten_ (stelselafspraken, data, api's, ...) waardoor BOMOS
    ook bruikbaar is in andere contexten.”
10. “Een standaard is niet goed of slecht, open of gesloten, etc.;
    er zijn vele tinten grijs, en altijd verbeterpunten.”
11. “Zonder standaarden waren er geen pyramides (standaarden zijn al
    zo oud als de mensheid)”
12. “Standaarden, toegepast in architectuur, vormen de basis van
    interoperabiliteit.”
13. “De essentie van een standaardisatie-proces is samenwerken; daarmee
    is standaardisatie een cultuurverschijnsel.”


## Aanleiding

Het beheer en ontwikkelen van standaarden is geen sinecure. Toch
gebeurt het vaak dat standaarden worden ontwikkeld zonder stil te
staan bij verdere ontwikkeling en beheer van de standaard. Dit komt
doordat standaardisatie vaak als tijdelijk project tot stand komt. Er
wordt projectfinanciering ingezet voor de ontwikkeling van een
standaard of een bijbehorende voorziening, maar een structurele inzet
ontbreekt. Dat gaat niet goed samen met een continue ontwikkeling en
beheer van standaarden.


## Doel

Het doel van deze publicatie is organisaties te helpen bij het
opzetten van het beheer van standaarden en de verbetering
daarvan. Vragen waar deze publicatie een antwoord op geeft zijn:

* Hoe kunnen we de standaard organisatorisch goed (door)ontwikkelen en beheren?
* Hoe kunnen we ontwikkeling en beheer zo inrichten, dat er sprake is van een open standaard?
* Hoe kunnen we de adoptie van onze standaard bij gebruikers verbeteren?

Deze concrete vragen waren oorspronkelijk de aanleiding tot het
opstellen van het Beheer- en OntwikkelModel voor Open Standaarden
(BOMOS), met handreikingen (best practices) voor een open invulling
voor het beheer. Sindsdien wordt BOMOS in de praktijk gebruikt, en is
er bij de gebruikers behoefte ontstaan om meer kennis en ervaringen te
delen rond het beheer van standaarden.  Andere vraagstukken, zoals het
verbeteren van interoperaliteit met standaarden, de transparantie en
beheersbaarheid van een standaard zijn toegevoegd. En ook wordt BOMOS
gebruikt als gemeenschappelijke taal in de standaardisatiewereld.

## Doelgroep

Met BOMOS worden standaardisatiecommunities en hun opdrachtgevers
ondersteund en geïnspireerd bij het structureel vormgeven van het
beheer en verdere ontwikkelingen van standaarden. Op basis van
praktische inzichten wordt deze doelgroep bedient met eenvoudige en
overzichtelijke modellen en adviezen.


## Aanpak & Historie

In 2006 heeft de Werkgroep CMO (Community Model Open Standaarden), een
werkgroep van Bureau Open Standaarden (later omgedoopt tot Forum
Standaardisatie) van GBO.Overheid (later omgedoopt tot Logius), al aan
dit onderwerp gewerkt. De uitkomst, een notitie, is door Forum
Standaardisatie beschikbaar gesteld en vormde het startpunt voor de
ontwikkeling van BOMOS versie 1.

Als aanpak voor de ontwikkeling van BOMOS is gekozen voor een
gestructureerde discussie met een kleine groep van experts uit de
semantische standaardisatieorganisaties waarin kennis gedeeld werd
over de relevante onderwerpen. Dit heeft geleid tot versie 1 van BOMOS
in 2009.

Na de eerste uitgave heeft in 2010 opnieuw een serie bijeenkomsten
plaatsgevonden. Daar waren ook gebruikers van de eerste versie
vertegenwoordigd. Aan de hand van de ervaringen en nieuwe inzichten is
BOMOS verder uitgebouwd en uitgebreid: BOMOS versie 2.

Door middel van deze aanpak is kennis van organisaties die zich
bezighouden met ontwikkeling en beheer van standaarden verankerd;
zoals Logius, Geonovum, Kennisnet, CROW, Informatiehuis Water,
Stichting Elektronische Transacties Uitzendbranche (SETU), het
Nederlands Normalisatie-instituut (NEN), VNG Realisatie,
onderzoeksorganisatie TNO, Universiteit Twente en vele anderen.

In 2012 is onder aanvoering van Forum Standaardisatie gewerkt aan een
uitbreiding met als titel BOMOS2i. Waarbij de “i” staat voor
“implementatie”; Een handreiking hoe BOMOS in de standaardisatie
praktijk gebruikt kan worden. Een andere variant op BOMOS is
uitgebracht door TNO genaamd BOMOD. Ook hier gaat het over beheer en
ontwikkelprocessen, maar nu is het onderwerp het publiceren van
datasets in plaats van standaarden. Ook is in die periode BOMOS
(her)uitgebracht in verschillende huisstijlen. Al met al is het er
niet per definitie overzichtelijker op geworden voor een gebruiker.

Rond 2017 heeft Logius BOMOS verder opgepakt. Er is een uitbreiding op
BOMOS2i gepubliceerd door de toevoeging van een normenkader. Hierop is
de BOMOS-meting gebouwd. Dit instrument stelt een beheerder in staat
om het beheer van de standaard daadwerkelijk te toetsen.

In 2022 is deze BOMOS (versie 3.0.0) gepubliceerd waarmee de BOMOS
gebruiker een nieuw integraal startpunt heeft om met BOMOS aan de slag
te gaan.

## Structuur BOMOS

BOMOS bestaat uit:
* BOMOS Deel 1: Het Fundament (dit document)
* [BOMOS Deel 2: De Verdieping](https://logius-standaarden.github.io/BOMOS-Verdieping)
* BOMOS Aanvullende modules: [Linked Data](https://logius-standaarden.github.io/BOMOS-LinkedData) en [Stelsels](https://logius-standaarden.github.io/BOMOS-Stelsels)

De kern van BOMOS is het "Fundament". Dat bestaat uit een basis
beschrijving van het Beheer- en Ontwikkelmodel, en een verdere
verdieping op basis van literatuur of praktijkervaringen.  Het Beheer-
en Ontwikkelmodel is in de basis een activiteitendiagram, daarnaast
zijn rollen gedefinieerd die relevant zijn bij het beheer- en
ontwikkelproces van standaarden.

Daarnaast biedt [BOMOS in deel 2](https://logius-standaarden.github.io/BOMOS-Verdieping) meer verdieping door het delen van met name best practices uit de standaardisatiewereld.

Deel 1 en Deel 2 samen vormen de basis van BOMOS.

Naast deze basis zijn er uitbreidingen voor BOMOS gemaakt door de
community, die het toepassen van BOMOS in concrete situaties, soms met
een wat andere context, kunnen helpen. We noemen dit de BOMOS
Aanvullende Modules, ook wel een Body of Knowledge genoemd, welke
dynamisch zullen zijn in de tijd.

Als we het hebben over BOMOS, dan bedoelen we daarmee de basis zoals
in Deel 1 en [Deel
2](https://logius-standaarden.github.io/BOMOS-Verdieping)
beschreven. De aanvullende modules zijn wel duidelijk met BOMOS
verbonden, maar hebben een eigen governance wat kan resulteren in een
eigen naam, eigen doelgroep, eigen beheer, etc. In het
[beheerproces van BOMOS](#het-beheer-en-ontwikkelmodel-onderwerpen-voor-ontwikkeling-en-beheer)
wordt ook beschreven welke eisen er gesteld worden voordat
iets opgenomen wordt als BOMOS aanvullende module.

 De eerste twee aanvullende modules zijn:
-	[Linked Data & Ontologieën](https://logius-standaarden.github.io/BOMOS-LinkedData):
  het specifieke gebruik van Linked Data voor semantische standaarden.
-	Invulling van [BOMOS voor het beheer van afsprakenstelsel](https://logius-standaarden.github.io/BOMOS-Stelsels): het gebruik van BOMOS in de specifieke situatie rond stelsels.

## Leeswijzer

Bent u vanuit een beleidsmakende of besturende rol alleen op
hoofdniveau geïnteresseerd, dan biedt het fundament (deel 1) voldoende
achtergrond en context. Bent u zelf actief in
standaardisatiecommunities dan kunt u naadloos doorgaan met het lezen
van deel 2: De verdieping met best practices, waarin meer achtergrond
en praktische tips rond standaardisatie zijn opgenomen.

Wilt u BOMOS gaan toepassen dan is het ook raadzaam om de aanvullende
modules te gaan bekijken. Hier kunt u voorbeelden en tools vinden die
kunnen helpen bij implementaties van open standaarden. Ook vindt u
hier varianten op BOMOS. Deze implementatieprofielen maken BOMOS
toepasbaar op meer dan (semantische) standaarden alleen.
